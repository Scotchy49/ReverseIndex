‘Ik trek ten strijde voor Europa.’ Dat zei Peter Praet, toen hij in juni vorig jaar zijn directeurstitel bij de Nationale Bank (NBB) inruilde voor een directiefunctie bij de Europese Centrale Bank (ECB). En of hij naar het front trok. Praet zag de eurozone eind vorig jaar geconfronteerd met de grootste crisis in haar bestaan en zette mee zijn schouders onder een grootscheeps noodprogramma voor de Europese banken. ‘Hard nodig’, zegt Praet, die begin dit jaar gepromoveerd werd tot hoofdeconoom van de ECB. ‘Maar eigenlijk hebben we gewoon gedaan wat een centrale bank moet doen.’
Kunnen we hem interviewen in zijn kantoor of niet? Die vraag brandt op onze lippen als we Peter Praet opwachten in een achterafzaaltje enkele tientallen verdiepingen hoog in de ECB-hoofdzetel in Frankfurt. Geen betere manier om na te gaan of onze gesprekspartner nog altijd de Praet van bij de NBB is. De 63-jarige econoom werkte net geen twaalf jaar bij de Belgische centrale bank, en in die tijd toverde hij zijn kantoor om tot een chaos waar ze bij de NBB nog altijd grapjes om maken. ‘Een interview in mijn kantoor? Liever niet’, ketst Praet enkele minuten later ons verzoek af. ‘U zult direct zien waarom.’ Praet trekt glimlachend de deur van zijn kantoor open. Zijn bureau kreunt onder de stapels papier. Op de vloer liggen dossiers schijnbaar kriskras door elkaar. ‘Mijn papierwerk van bij de NBB heb ik grotendeels achtergelaten. Maar ik ben hier snel opnieuw vervallen in mijn oude gewoontes.’
Een gestructureerde chaoot. Zo valt Praet misschien nog het best te omschrijven. Want achter de façade van verwarde professor schuilt een briljant econoom en een verwoede werker. Anders schop je het niet tot grote baas van de afdeling Economie van de ECB. ‘Ik werk hard, altijd al gedaan’, geeft hij toe. Als officieus hoofdeconoom van de ECB heeft Praet dan ook de handen vol. Hij formuleert elke maand een rentevoorstel voor de vergadering van de ECB-bestuurders. In mensentaal: Praet wikt met zijn team van specialisten de economie in de 17 eurolidstaten en geeft op basis van die analyse een advies over de duurte van geld in euroland. Staat de economische barometer op onweer dan kan de ECB de rente verlagen, en zo lenen goedkoper maken. Bij economische voorspoed gaat het omgekeerde op. ‘Ik doe alleen maar een voorstel’, blijft Praet bescheiden. ‘Elke bestuurder kan zijn mening geven en beslist onafhankelijk. We debatteren, soms uren aan een stuk, en daarbij wordt iedereen gehoord. Pas daarna beslissen we. Allemaal samen.’
Maakte begin dit jaar promotie toen hij aan het hoofd kwam van de afdeling Economie bij de ECB.
Praet heeft niettemin een erg gewichtige taak, zeker nu almaar meer eurolanden wegglijden in een recessie. ‘Of ik druk voel? Minder dan je zou denken’, lacht Praet onze vraag weg. ‘Bij ons is iedereen verantwoordelijk.’ Maar Praet misschien toch net iets meer dan zijn collega’s. Hij is de eerste niet-Duitse hoofdeconoom bij de ECB. En hij is de opvolger van Jürgen Stark, de hardliner die eind vorig jaar zelf opstapte bij de ECB omdat hij het crisisbeleid van zijn werkgever te soepel vond. Iets wat duidelijk gevoelig ligt. ‘Veel Duitsers hebben mij gefeliciteerd, ondanks het feit dat de Duitse pers zo sterk de nationaliteitenkwestie benadrukte. Ik begrijp dat zoiets gevoelig ligt, maar ik vind het wel erg.’ Waarop Praet in een mix van Duits en Nederlands begint te mijmeren over zijn kindertijd. Over hoe hij als kind van een Duitse moeder en een legerarts uit Gent wel in Duitsland geboren werd, maar het Duits thuis nooit een voertaal was. Hij groeide op na de oorlog en toen was het niet evident om kinderen op te voeden in het Duits. Praet maakt een sprongetje naar de Duitse televisie (‘daar keek ik wel naar in mijn jeugd’), en zelfs zijn nonkel Heinz en tante Leni passeren even de revue. Wil hij suggereren dat het grote publiek hem toch maar als een Duitser moet zien? Hij reageert verbaasd op onze opmerking. ‘Of ik een Berliner ben? Maar neen, ik ben een Europeaan.’
Praet is duidelijk op zijn hoede om niet in een hokje gestopt te worden. Dat blijkt ook als we hem polsen over de toenemende gespletenheid binnen de eurozone. Of het hem pijn doet als de sterke landen uit het noorden van de eurozone de zwakkere broertjes uit het zuiden de mantel uitvegen. ‘Ja, natuurlijk. Maar ik spreek niet graag over Noord versus Zuid. Zo maak je een karikatuur van landen. Een land is niet zus of zo. De crisis is niet zwart-wit. En ook virtuoze landen kampen met onevenwichten. Kijk maar naar de problemen op de Nederlandse vastgoedmarkt of de Belgische inflatie. Natuurlijk zijn er cultuurverschillen tussen landen. Neem nu schulden. Mijn moeder heeft me ingeprent om nooit in het rood te gaan. En dat doe ik ook niet. Niet omdat ik dan hoge interesten moet betalen, maar omdat het schuld is. In de VS zit schuld dan weer ingebakken in het systeem. Kijk, in een geglobaliseerde wereld moet je cultuurverschillen accepteren en er mee leren omgaan. Maar genoeg daarover. Laten we over economie praten.’
Praet neemt, gewapend met het stapeltje papier dat gedurende het hele interview voor hem op tafel zal liggen, zelf het initiatief. ‘De heterogeniteit tussen de lidstaten is toegenomen’, doceert hij. ‘Het verschil in economische prestaties tussen de verschillende eurolanden is flagranter geworden sinds 2009.’ ‘We have to deal with that’, schakelt hij over naar het Engels. ‘Het is een uitdaging om daarmee om te gaan in een muntunie. En het verklaart veel van de niet-conventionele maatregelen die we hebben genomen.’ Een van de belangrijkste niet-standaard maatregelen is zonder meer de spotgoedkope lening op drie jaar die de ECB eind vorig jaar uitschreef voor de banken uit de eurozone. Op het eerste gezicht een overdonderend succes. De banken namen in totaal een recordbedrag van 489 miljard euro op bij de ECB (netto rond de 200 miljard). Prompt nam de angst bij beleggers voor een cascade aan bankfaillissementen in Europa af. De eurocrisis schakelde een tandje lager. Maar de ingreep lag ook onder vuur. Verschillende economen smaalden dat de ECB de banken verslaafd maakt aan goedkoop geld, maar fundamenteel niets aan de crisis verhelpt.
Nasty scenario
Het is een beeld dat Praet maar wat graag de wereld uit wil. ‘Eind vorig jaar waren we terechtgekomen in een situatie waarbij de financieringsbronnen van verschillende banken opdroogden. Als we dat hadden laten gebeuren, dan waren die instellingen in de problemen gekomen, waren ze massaal activa beginnen verkopen en zouden ze geen geld meer lenen. De economie zou een kredietcrisis beleefd hebben. Ons basisscenario van lage groei zou omgeslagen zijn in een nasty scenario. Dat hebben we vermeden. In dat opzicht hebben we gewoon ons werk gedaan. De kans op een kredietverkrapping is er nog steeds, maar ze is wel kleiner geworden. Het klopt dat de ECB geld uitleent met een uitzonderlijke lange looptijd van drie jaar. Maar daarvoor moeten de banken ons in ruil wel onderpand geven. Bovendien doven de leningen stelselmatig vanzelf uit. Dit is een uitzonderlijke maatregel. Hij geldt niet voor altijd.’
