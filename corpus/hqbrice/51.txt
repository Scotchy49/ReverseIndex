Mobiliteitsorganisatie Touring pleit opnieuw voor het negatieve cliquetsysteem ofwel de verlaging van de accijnzen op brandstof zodra die te duur wordt. Enkel in Noorwegen, Denemarken, Nederland, Italië, het Verenigd Koninkrijk en Griekenland is brandstof nog duurder dan in België, zegt Touring.

Het omgekeerd cliquetsysteem trad vroeger in werking als de maximumprijs van diesel boven de 1,5 euro ging en die van benzine boven de 1,7 euro. De accijnzen daalden dan, waardoor de consument de prijsstijging minder voelde. Het systeem is sinds januari afgeschaft en dat is volgens Touring nefast voor de economie.

"Nefast voor economie"
"Autorijden wordt in ons land onbetaalbaar", zegt Touring. De hoge brandstofprijzen zorgen er volgens de organisatie voor dat de consument gaat besparen op andere producten en diensten, waardoor de koopkracht en dus ook de belastingsinkomsten voor de overheid dalen. Kortom, aldus de mobiliteitsorganisatie: "de hoge brandstofprijzen zijn nefast voor de economie".

Touring pleit er daarom voor het negatieve cliquetsysteem opnieuw in te voeren. "Een groot deel van de brandstofprijs gaat naar de accijnzen die de overheid int op de brandstof. De laatste jaren is deze alleen maar toegenomen. Daarom pleiten wij eens te meer om deze opnieuw te laten dalen vanaf 1,6 euro voor benzine en vanaf 1,5 voor diesel."

De FOD Financiën zegt dat er geen plannen zijn om het systeem opnieuw in te voeren. (belga/mvdb)