De Deense bierbrouwer Carlsberg zag zijn nettowinst in het vierde kwartaal van 2011 stijgen tot 995 miljoen kroner (133 miljoen euro). Vooral de afzet in Rusland en Azië deed het goed.
De winst over het volledige jaar bedroeg 5,69 miljard kronen (765 miljoen euro), tegenover 5,96 miljard in 2010. Volgens CEO Jorgen Buhl Rasmussen was 2011 een uitdagend jaar, met hogere kosten en een verlies van marktaandeel in Rusland. Carlsberg heeft daar wel nog steeds een aandeel van 37,4 procent.

Carlsberg plant de resterende aandelen van het Russische Baltika te kopen, waarvan het nu al 85 procent in handen heeft. De brouwer wil ook zijn positie in diverse groeimarkten verstevigen.

Het Deense bedrijf verwacht dat 2012 een moeilijk jaar zal worden in het door besparingen geteisterde Europa.
